Vezměte obsah jedné láhve Staré Janxovky.  Nalijte do něj jednu odměrku vody z moří Santraginu V - ach, santraginská mořská voda!  Ach, santraginské ryby!!!  Do směsi nechte roztát tři kostky Arkturského mega-ginu (musí být řádně zmrzlý, jinak benzín vyprchá).  Tím vším nechte probublat čtyři litry fallijského bahenního plynu, na počest všech šťastných stopařů, kteří zemřeli rozkoší v bažinách Fallie.  Obrácenou stříbrnou lžičkou odměřte dávku Qualactinského hypermátového extraktu, vonícího něžnou sladkostí, mystikou a opojnými výpary temných Qualactinských zón.  Vhoďte zub algolského slunečního tygra.  Sledujte, jak se rozpouští a jak se oheň algolských sluncí vsakuje hluboko do srdce nápoje.  Přikápněte trochu Zamphuoru.  Ozdobte olivou.  A potom pijte..., ale... velmi opatrně...  Stopařův průvodce po Galaxii jde na odbyt rozhodně líp než Encyclopaedia Galactica.
"Šest pint hořkého," oznámil Ford Prefect barmanovi U podkoního. "A rychle, prosím vás, za chvíli bude konec světa." Takovéhle zacházení si barman nezasloužil.  Byl to důstojný stařec.  Posunul si brýle na nose a zamžikal na Forda.  Ten ho však ignoroval a civěl z okna.  Barman tedy místo toho pohlédl na Arthura, který jen bezmocně mlčky pokrčil rameny.  Barman tedy zabrousil do konverzace: "Myslíte, pane?  Máme na to dnes hezky," a začal točit žádaná piva.
Pak mu to ale nedalo, a zkusil to znova.  "Půjdete odpoledne na fotbal?" Ford se otočil a podíval se na něj.  "Ne, nemá to smysl." Opět se odvrátil a zíral dál z okna.  "Copak?  Myslíte, že výsledek je jasný?  Arsenal je bez šance?" "Ne, ne," odporoval jemně Ford, "prostě jenom bude konec světa." "Ano, pane, to už jste říkal."
Barman pohlédl přes brýle tentokrát na Arthura. "To by se Arsenalu určitě náramně hodilo." Ford na něj užasle pohlédl.  "To snad ne," zamračil se.
Barman nabral zhluboka dech. "Tady máte šest pint, pane."
Arthur se na něj mdle usmál a znovu pokrčil rameny.  Otočil se a mdle se usmál na zbytek hospody, pro případ, že by někdo zaslechl, co se tu právě odehrálo.  Nikdo samozřejmě nic nezaslechl, a nikdo tudíž nechápal, proč se tak divně usmívá.
Muž, sedící u baru vedle Forda, pohlédl na oba kamarády, pak na oněch šest piv.
Předvedl bleskovou ukázku počtářského umění.  Odpověď, k níž se dopracoval, se mu zřejmě zamlouvala, protože jim věnoval přiblblý a nadějeplný úsměv.
"Vodpal, to jsou naše piva," řekl Ford a vrhl na něj pohled, který by přiměl i algolského slunečního tygra, aby si hleděl svého.  Ford vysolil na barový pult pětilibrovou bankovku. "Zbytek si nechte." "Cože?  Z pětilibrovky? Děkuji vám, pane." "Sotva to utratíte, máte na to už jen deset minut." Barman se rozhodl, že půjde jednoduše kousek dál.
"Forde, řekl bys mi laskavě, co se to ksakru děje?" zlobil se Arthur.  "Dělej, pij," pobízel ho Ford. "Máš tu tři piva." "Tři piva?" děsil se Arthur. "V poledne?" Muž vedle Forda se usmíval a šťastně přikyvoval.
Ford ho ignoroval.  Mluvil dál k Arthurovi: "Čas je iluze.  Poledne už teprv." "Hluboká myšlenka," řekl Arthur. "To bys měl poslat do Reader`s Digestu.  Mají tam stránku pro pošuky, jako jsi ty." "Vypij to." "A proč mám vypít tři piva, jen tak najednou z ničeho nic?" "Uvolňuje to svalový tonus, budeš to potřebovat." "Svalový tonus?" "Svalový tonus."
Arthur upřeně zíral do svého piva.  "Udělal jsem dneska něco špatně," uvažoval nahlas, "anebo byl svět vždycky takovýhle, a jenom já jsem to neviděl, protože jsem byl příliš zahleděný sám do sebe.?"
"Tak dobře," kapituloval Ford. "Pokusím se ti to vysvětlit.  Jak dlouho se my známe?" "Jak dlouho?" Arthur se zamyslel. "Hm, asi tak pět let, možná šest.  Většinou mi připadalo, že to jakž takž dává smysl." "No, a jak bys reagoval, kdybych ti řekl, že nejsem z Guildfordu, ale z jedné malé planety kdesi v okolí Betelgeuze?" Arthur pokrčil rameny.  Moc ho to nepotěšilo.
"Nevím," odpověděl. "Proč?  Myslíš že je pravděpodobné, že něco takového řekneš?" Ford to vzdal.  Nestálo to prostě v tu chvíli za námahu, vždyť za chvíli bude konec světa.  Řekl tedy jen: "Dopij to.  Bude konec světa," dodal naprosto věcně.
Arthur vyslal ke zbytku hospody další mdlý úsměv.  Zbytek hospody se na něj zamračil.  Nějaký člověk mu dokonce posuňkem naznačil, aby se na ně neusmíval a hleděl si svého.  "To je určitě ten čtvrtek," hroutil se Arthur nad svým pivem. "Já ty čtvrtky prostě nezvládám."
*3.  kapitola
Tento čtvrtek se v ionosféře, mnoho kilometrů nad povrchem planety, něco tiše pohybovalo, a to něco navíc nebylo samo - plulo tu ve skutečnosti několik desítek obrovských, masivních žlutých objektů deskovitého tvaru, velkých jako panelák a tichých jako ptáci.  Přesunovaly se bez nejmenší námahy, koupaly se v elektromagnetických paprscích vysílaných hvězdou Sol a dávaly si na čas.



Stáli na povlovné stráni nad ospalým východoanglickým městečkem´Cottersallem a pozorovali hvězdy, které se třpytily v mrazivém únorovém vzduchu. Oba nedávno překročili dvacítku. Ten, který se zabýval čtyřrozměrným prostorem, se jmenuje Bruce Fox a je to vysoký blonďák a pracuje jako mladší úředník v norwichské advokátní kanceláři Prendergast a Tout. Jeho společník, který zatím pronášel jen samá hm, se nazývá Gregory Rolles. Je ještě vyšší než jeho přítel, má šedé oči a tmavé vlasy a jako hrdina našeho příběhu je také přiměřeně hezký. On i Fox se hlásí - samozřejmě nikoli veřejně - k volnomyšlenkářům, aby se odlišili od konzervativních cottersallských občanů lpějících na svých starosvětských názorech, přestože do konce devatenáctého století chybí jen několik málo let.

„Tamhle je další!“ zvolal Gregory a konečně tak prolomil linii svých jednoslabičných odpovědí. Ukázal rukou v pletené rukavici do souhvězdí Vozky. Meteor prořízl noční oblohu jako svítící střela, zazářil a zhasl.

„Ten byl krásný!“

„Víš,“ řekl Fox po chvíli, „je zvláštní, že hvězdy a mysl člověka jsou spojeny dohromady. Je tomu tak odjakživa. Dokonce i ve staletích nevědomosti před Charlesem Darwinem tomu nebylo jinak. Jako by hvězdy ovlivňovaly lidské osudy. Týká se to i nás, Gregu. Pomohly nám zbavit se přítěže starého způsobu myšlení, nemám pravdu?“

„Znáš přece můj. názor. Jsem přesvědčen, že některé hvězdy jsou obydleny. Samozřejmě obydleny lidmi.“ Zhluboka se nadechl, aby vychutnal účinek, který tato slova na něho měla. „Lidmi, kteří jsou pravděpodobně lepší než my a žijí ve spravedlivé společnosti.“

„Já vím, podle tebe jsou obydleny socialisty!“ přerušil ho Fox. To byl bod, na kterém se se svým svobodomyslným přítelem nemohl shodnout. Poslouchal v kanceláři vyprávění pana Touta a myslel si, že ví lépe než jeho bohatý přítel, jak tito socialisté podkopávají společnost. „Pcha! Hvězdy plné socialistů!“

„Pořád lepší, než hvězdy plné křesťanů!“ odsekl Gregory. „Ostatně - kdyby byly hvězdy plné křesťanů, nepochybně bychom tu dávno měli jejich misionáře, kteří by nás obraceli na jejich víru a kázali nám, jak se máme modlit!“

„Rád bych věděl, jestli budeme někdy létat k jiným planetám, jak to předpovídá Nunsowe Green a Jules Verne,“ řekl Fox. Chtěl pokračovat ve své úvaze, ale zarazil se, protože na obloze se objevil další meteor.




Jeho lordstvo zamýšlelo podat v tomto smyšleném dílku i zákonodárství nejlepšího státu či modelu občanského společenství; vidělo však, že by to byla dlouhá práce, a tak od toho upustilo a věnovalo se tomu, po čem toužilo a čemu dávalo přednost, totiž sepisování Historie přírodních věd.

W. Rawley

Vypluli jsme z Peru (kde jsme se zdržovali celý jeden rok) a zamířili jsme jižním směrem k Číně a Japonsku; potravin jsme s sebou měli na dvanáct měsíců; po více než pět měsíců nám přály dobré, byť mírné a slabé větry od východu. Nato se však vítr obrátil a mnoho dní vál jenom od západu, takže jsme pluli pouze zvolna anebo vůbec, a mnohokrát jsme pomýšleli na návrat. Pak se však znovu zdvihly prudké a mocné větry od jihu - s jednostupňovou východní odchylkou - a ty (ať jsme dělali co dělali) nás zaháněly na sever; v téže době nám došly potraviny, ačkoliv jsme s nimi hodně šetřili. Když jsme se takto ocitli uprostřed největších vodních spoust na světě, bez potravin, pochopili jsme, že jsme ztraceni a chystali se na smrt. Nicméně pozdvihli jsme ještě hlasy a srdce svá k Bohu na výsostech, jenž činí divy v hlubinách; a prosili jsme ho o smilování, aby tak jako na počátku odhalil tvář hlubin a dal z ní vystoupit suché zemi, i nyní odhalil před námi pevninu a nedal nám zahynout.

I stalo se, že navečer dne následujícího jsme spatřili v dohledu jakoby hustá mračna ležící na severu, a to nás naplnilo nadějí, že je tam snad země; věděli jsme přece, jak je tato část Jižního oceánu neprobádaná a že se v ní tudíž mohou nalézat ostrovy i pevniny, které dosud nikdo nespatřil. Celou noc jsme proto pluli tam, kde jsme tušili pevninu, a příštího dne jsme za rozbřesku jasně rozeznali zemi; jevila se nám jako plošina s hustým porostem; to proto se nám zdála tak tmavá. A po další hodině a půl plavby jsme zabočili do pěkného přístavu, který patřil ke krásnému městu; nebylo věru velké, ale náramně výstavné a z moře půvabné na pohled; než jsme ucítili půdu pod nohama, připadala nám každá minuta dlouhá; přirazili jsme až ke břehu a chystali se vylodit.

Vtom se k nám však začal sbíhat všelijaký lid; každý měl v ruce hůl a jako kdyby nám chtěl ukázat, že nemáme vystupovat na břeh; nikdo však přitom nekřičel ani nejevil žádnou divokost, jenom jako by nás všichni chtěli svými posuňky varovat.



Jennsen a Sebastian jeli na sever a pak na západ Azrithskými planinami. Jejich cesta vedla nedaleko od míst, kudy se Jennsen ještě téhož rána vracela s Tomem v jeho voze z bažiny obklopující Althein domek. Teď se Jennsen zdála návštěva u Althey nesmírně vzdálená, i když k ní došlo jen den předtím. Většinu dne strávila cestou vzhůru do paláce, umlouváním stráží a palácových úředníků, aby ji tam vpustili, osvobozováním Sebastiana, přesvědčováním Mord-Sithy Nydy, aby jí pomohla, a pak zpáteční cestou dolů a ven z hory, s čarodějem Rahlem v patách. Protože už uběhla tak velká část dne, nemohli do setmění cestovat příliš daleko a museli se utábořit na otevřené pláni.

„Když jsou ti hrdlořezové tak blízko za námi, nemůžeme si dovolit rozdělat oheň,“ řekl Sebastian, když si všiml, jak se Jennsen klepe zimou. „Mohli by nás zpozorovat z dálky mnoha mil a kdyby nás v noci oslepoval oheň, nevšimli bychom si, že se přibližují.“



Sebastian, jenž možná něco z jejích myšlenek rozpoznal z výrazu její tváře, tiše pokračoval: „Proto ti taky pomáhám - věřím, že přesně to Stvořitel chce, abych udělal. Proto jsem si jistý, že by mi bratr Narev a císař Jagang schválili, že ti pomáhám. Je to přesně to, zač bojujeme - aby se lidé starali o své bližní a podělili se s nimi o jejich břemeno.“

Usmála se, nejen na souhlas, ale také při představě takových ušlechtilých záměrů. Ano, jistě ušlechtilých, i když jí z důvodů, které jí dokonce nebyly docela jasné, připadaly jako nůž v zádech.

Zvedla oči od pirohu v klíně. „Tak proto mi tedy pomáháš.“ Nutila se do úsměvu. „Protože je to tvoje povinnost.“

Sebastian sebou trhl, téměř jako kdyby ho udeřila do tváře. „Ne!“ Sklonil se k ní a poklekl na jedno koleno. „Ne. Já... ze začátku ano, ovšem, ale... není to jen z povinnosti.“

„Zní to, jako bych byla malomocná a ty si myslíš, že musíš...“

„Ne, tak to vůbec není!“ Zatímco hledal slova, vrátil se mu na tvář zářivý úsměv, ten úsměv, ze kterého ji tak podivně bolelo u srdce. „Ještě nikdy jsem nepotkal někoho takového, jako jsi ty, Jennsen. Přísahám, nikdy jsem se nesetkal se ženou tak krásnou, jako jsi ty, ani tak inteligentní. Vedle tebe mám pocit... že jsem úplná nula. Ale pak, když se na mě usměješ, mám pocit, že jsem někdo významný. Ještě jsem se nesetkal s někým, kdo by ve mně vzbudil takové pocity. Ano, zpočátku to pro mě byla povinnost, ale teď, přísahám...“

Jennsen seděla bez hnutí celá šokovaná, když ho slyšela říkat takové věci, když v jeho hlase cítila tu něhu, upřímnost, naléhavost.






Načpak měl asi Janus dvojí tvář?

Příroda občas stvoří divné brouky: jedni se smějí, když by měli plakat, jiní se tváří kysele jak ocet a nevycení zuby do úsměvu, i když sám Nestor by se válel smíchy.


Proč měl by horkokrevný muž jak já sedět jak vlastní pomník z alabastru, zaživa mřít a kabonit se tak, až z toho vzejde jedna vleklá nemoc?

Něco ti povím, neboť tě mám rád:

Jsou lidi, věř, co zatuhne jim tvář jak šlem, co hnije na stojatých vodách, a úmyslně chrání si ten povlak, neboť jak maska má jim v očích jiných propůjčit hloubku, důvtipnost a vážnost a hlásat všem: "Hle, já jsem moudrost sama, když promluvím, ať všem se tají dech."

Ach, Antonio, kolik já znám těch, co jenom proto slují moudrostí, že neříkají nic. Však kdyby špitli, celý svět by hned rád zapomněl, že bližního mít za blbce je hřích.


BASSANIO Graziano dovede plácat o ničem jako nikdo jiný v celých Benátkách. Smyslu v tom je tak na dvě zrna ve dvou pytlích plev: celý den je hledáte, a hle - když je najdete, shledáte, že nestála za hledání.


PORCIE Kdyby každý dělal to, co ví, že by dělat měl, z kapliček by byly chrámy a z chatrčí paláce. Ukaž mi kněze, který žije tak, jak káže. Oč snazší je dvacetkrát dobře poradit, než jedinkrát se řídit vlastní radou. Rozum moudře omezuje vášně, horká krev však vždycky skočí přes studený příkaz. Mládí je bláznivý zajíc, co rád rozverně si hopká přes nástrahy všech belhavých a moudrých rad. Moudré řeči mi ale manžela nevyberou. Můj manžel nebude vybraný. "Vybraný", panebože! Jen aby nebyl zbabraný, když si nemůžu vybrat, koho chci, ani odmítnout, koho nechci. Já, živá dcera, nemůžu mít svou vůli kvůli vůli mrtvého tatínka. Co říkáš, Nerisso, není to hrůza, když nemůžu si vybrat ani odmítnout?


16 Zde Descartes činí narážku na objev jednoty vědy, který je vlastním předmětem Rozpravy a hlavním tématem celé jeho filozofie. K objevu došlo tím, že Descartes zjistil zprvu metodickou jednotu aritmetiky a geometrie a poznatek pak generalizoval. Věda se definuje matematickou metodou; může ji tedy principiálně celou vybudovat jediný duch cestou správné metody. Zá kladní myšlenka Descartova matematismu se datuje z 10. listopadu 1619. 17 Tj. příčinami předsudků.

18 Tj. organizací vyučování, zvláště univerzitního.

19 Citát, asi z Cicerona; ostatně Descartes nezná mezí v ironii k jiným filozofickým principům a metodám. Odchylné nauky převádí vesměs buď na nedostatek, nebo na vědomé faliování metody. Viz např. Principy filozofie, úvod k franc. vydání, nebo Regule XII, 41.


77 Smíšené látky skládají ve scholastické fyzice taková tělesa, jež nejsou slo žena výhradně z jednoho z pěti základních prvků, např. těla organismů. 78 Teplo bez světla: při tzv. exotermických chemických reakcích. Světlo bez tepla: např. fosforescence.

79 Tj. nedal vyvinout se mu ponenáhlu, nýbrž stvořil jej ihned se složitější mi bytostmi, podle etap naznačených v 1. kn. Genese.

Viz pozn. 70.


Descartova koncepce do značné míry utvořila náš svět. Je to rozpolcený svět. Na jedné straně naše spirituální bytost, která je jako svět ve světě, primárně uzavřena sama do sebe. Na druhé straně svět věcí, chápaných čiře rozumově a geometricky, bez kvalit, bez vnitřních sil. Před Descartem není např. příkrého dualismu duše a těla, který pronikl do povědomí nás všech a občas naše myšlení ještě ovládá. - Jen Boží dokonalost drží tento rozpolcený svět tak pohromadě, že makrokosmos je přístupen i mikrokosmu a že ve světě lze žít. Této dichotomie hledí se moderní věda a filozofie zbýt; dlouho

67 k tomu používá Descartovy metody, aby dala vznik naturalismu, před kterým Descarta uchránila jeho metafyzická koncepce. Ale Descartův metodický ideál vede i na půdě vědecké metodiky k dualismu; pozvedají se zde duchovědy proti jednostrannosti konstruktivismu, který z nich činí nauky druhého řádu.

Tento rozpolcený svět, dílo Descartovo, je problém dneška ve filozofii i ve vědě. Descartes udal problematiku po celá následující staletí. Jde dnes stále ještě o to, pochopit, kde je příliš úzký a postavit filozofické tázání znovu na širší a konkrétnější bázi. Descartes je geniální filozof, který přecenil matematiku a přírodovědu, ale který tak učinil z historické a filozofické nutnosti, jeho filozofie je pravá, veliká filozofie, která učí filozofovat, tj. pátrat po podstatných věcech; a právě proto byl Descartes filozofickým spasitelem své doby, že provedl s velkolepou a jednostrannou důsledností základní myšlenky své metodické intuice.

Pochopení a překonání Descarta je tedy jedna ze základních úloh moderního myšlení. Není divu, že bádání o Descartovi je přes nepřehlednou spoustu prací o něm stále živé a že zvláště jeho krajané pěstují studium svého největšího filozofa. Zde to jsou zvláště dnes Brunschwicg a Gilson, kteří učí Descarta chápat; první v jeho vztahu k moderní vědě, druhý k scholastické tradici. O díla obou těchto filozofů se značnou měrou opírají též poznámky, které jsou připojeny k tomuto vydání; jejich smysl je v tom, doplnit co možná znalosti o Descartovi, které se dají nenuceně vetkat do rámce Metody a v hi-storicky-věcném přiblížení Descarta čtenáři, který si není přímo vědom perspektiv filozofova díla.

