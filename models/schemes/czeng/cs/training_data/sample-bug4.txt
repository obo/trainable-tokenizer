„A co má být?“
řekl vydavatel (tedy, tohle je velice zeslušněná verze toho, co tenkrát řekl) a já se nechal, s poněkud nepříjemným pocitem, přemluvit.
Já, robot byla moje druhá kniha a vyšla krátce před koncem roku 1950.
Kniha se skládala z osmi povídek o robotech z Astoundingu, jen seřazených tak, aby to bylo logičtější. Přidal jsem pouze „Robbii“, svou první povídku, protože jsem ji mel rád, třebaže se Campbellovi nelíbila.
Během čtyřicátých let jsem napsal ještě tři povídky o robotech, které Campbell buď odmítl, nebo nikdy neviděl.
Protože nezapadaly přesně do vývoje sbírky, vynechal jsem je.
Jsou však zahrnuty spolu s dalšími povídkami o robotech, které jsem psal v dalších desetiletích, v jiných povídkových knížkách.
Všechny bez výjimek jsou otištěné v knize Úplný robot, vydané Doubledayem v roce 1982.
Knížka Já, robot nezpůsobila na trhu žádné pozdvižení, ale prodávala se pořád, pomalu, rok za rokem.
Během pěti let ji vydali ve speciální úpravě pro armádu, v levnější vázané edici, v Anglii a v Německu. (Bylo to poprvé, co mou knihu někdo přeložil.)
V roce 1956 dokonce vyšla jako paperback v Nové americké knihovně.
Problém byl ovšem v tom, že nakladatelství Gnome Press taktak přežívalo a nikdy mi nebylo schopné poskytnout půlroční výpis ze záznamu o prodeji, ani mi slušně zaplatit. (Což platilo i o mých třech knihách Nadace, které vyšly rovněž v Gnome Press.)
