Atlantická názorová propast černá na bílém
Vztahy mezi kontinentální západní Evropou a USA nebyly nikdy v posledních desetiletích tak napjaté jako dnes. Vyplývá to z přechodné neshody v konkrétní záležitosti, totiž války v Iráku? Nebo je transatlantická ideologická propast hluboká a všudypřítomná a nelze čekat, že se brzy vytratí? 

Dřív než diplomaté a učenci začnou zastírat rozdíly mezi stranami sporu, je potřeba se nad zdroji těchto rozdílů zamyslet. Neboť my jsme přesvědčeni, že transatlantická neshoda skutečně zrcadlí zásadní hodnotové rozdíly - ihned je ale třeba dodat, že tyto rozdíly nepřivedou a nesmějí přivést obě strany do konfliktu. 

Hlubokou odlišnost hodnot, jež chová Amerika a Evropa, nejlépe uvidíme, když uvážíme, jak která strana vnímá chudobu, nerovnost a sociální stát. Podle Světového průzkumu hodnot, uznávané komparativní studie prováděné v přibližně čtyřiceti zemích, je 60% Američanů přesvědčeno, že chudí jsou ,,líní," přičemž tentýž názor sdílí jen 26% Evropanů. Téměř opačný poměr (60% Evropanů a 29% Američanů) je těch, kdo věří, že chudí žijí v bídě jako v pasti. 

Obdobně i údaje z průzkumů zaměřených na blahobyt naznačují, že Američany mnohem méně znepokojuje nerovnost než Evropany. Dokonce ani americké chudině nevadí nerovnost, již chápou jako sociální žebřík, po kterém mohou stoupat. Evropská chudina vnímá nerovnost jako nepřekonatelnou sociální překážku. 

Tyto základní rozdíly vedou ke zřejmým důsledkům v sociálních politikách. Evropa platí za programy sociální politiky dvakrát více než USA a celkové vládní výdaje se v Evropě blíží 50% HDP. V USA vláda spotřebuje asi 30% HDP. Tato čísla nevypovídají jen o sociálních výdajích, ale mají vliv i na záležitosti jako obrana a zahraniční politika. 

Chce-li Evropa hrát aktivnější roli v mezinárodních věcech, musí se stát vojenskou velmocí: USA vydají na vojenské účely asi o 4% HDP více než Evropa. Pro Evropu je ale těžké takovou metu zvažovat, natož jí dosáhnout: přesměrování několika procentních bodů HDP na vojenské výdaje ztěžují, ba možná znemožňují deficity na obzoru a vyčerpaní plátci daní. 

Odkud ale pramení takové rozdíly v postojích vůči zásadním problémům, jakým je třeba nerovnost? Jedním vysvětlením je, že Amerika je pružnější společností, kde chudí nejsou v pasti a cítí, že si mohou polepšit, budou-li se skutečně snažit. Nedokáží-li se chudí zbavit své bídy, soudí Američané, musí to být tím, že jsou líní. Evropští chudí pružnost společnosti nepociťují a nedomnívají se, že by měli šance jako nemajetní Američané. I když se opravdu snaží, mají pocit, že jsou v pasti. 

Jiným a pravděpodobnějším vysvětlením je to, že tyto odlišné názory odrážejí zásadní ideologické rozdíly, jež si málo všímají ekonomické reality. Řečeno jinak, transatlantické ideologické odlišnosti jsou mnohem větší než skutečné rozdíly v pružnosti společnosti a domnělé lenosti chudých. 

Evropská kultura je hluboce ovlivněná marxistickou intelektuální tradicí, kde se na třídy pohlíží jako na vytesané z kamene. Z toho plyne, že je téměř nemožné, aby chudý člověk zbohatl nebo řečeno tradičním výrazivem aby se ,,proletář" stal ,,kapitalistou." Marxismus předpokládá sociální nehybnost, aby tak ospravedlnil své pojetí ,,tříd." V mnoha evropských zemích vykrystalizovaly politické instituce v revolučních dobách, kdy se socialistické strany a myšlenky těšily masové podpoře. Evropské ústavy často kladou důraz na rovnoprávnost a přerozdělování. 

V Americe byl kulturní vliv marxismu jen omezený. Za branami univerzit americký život sotva rozčeřil. Místo něho jako ideologický nástroj, který američtí sociální konzervativci využívají k ospravedlnění skromnosti vládních intervencí, slouží kultura (či mýtus) člověka, jenž se vypracoval ,,od píky." Americká ústava, přestože je upravená, doplněná a přizpůsobená, aby odpovídala měnící se době, v sobě stále nese původ dokumentu, který byl napsán a formulován tak, aby ochraňoval soukromý majetek před kořistěním státu. 

Druhý zdroj transatlantické rozdílnosti v pohledech na zásadní problémy jako nerovnost se váže k rasovým předsudkům. Spojené státy jsou rasově roztříštěnou společností, a pro většinu majetných bělochů je tedy výhodné pohlížet na chudé (mnozí z nich jsou černoši) jako na odlišné a líné oproti pilným bělochům. 

Je skutečností, že běloši ve všech příjmových skupinách mají mnohem méně pochopení pro politiky přerozdělování než nebělošští Američané právě proto, že je vnímají jako nadržování rasovým minoritám. I nemajetní běloši se staví proti politikám přerozdělování kvůli rasové nedůvěře, ne-li přímo nesnášenlivosti. Historicky americké rasové a etnické rozdíly tlumily rozvoj kultury a hnutí homogenní třídy pracujících, které ve 20. století dávaly sílu socialistickým a komunistickým stranám po celé Evropě. 

V homogennějších evropských zemích jsou rozdíly mezi majetnými a nemajetnými mnohem méně zřetelné: ve Svédsku jsou bohatí i chudí bílí, většinou vysocí a světlovlasí. Není tedy překvapením, že evropská pravice začíná využívat téma imigrace jako prostředek boje proti sociálnímu státu. Jak Evropa stále nabývá na multikulturnosti, politické tlaky vůči sociálnímu státu jistě porostou. 

Dnes se od sebe Američané a kontinentální západní Evropané velmi liší v základních názorech na chudobu, nerovnost a sociální stát. Uvidíme, zda tyto postoje budou přetrvávat ve své dnešní podobě a zda se transatlantická propast bude rozšiřovat nebo zužovat. 

Alberto Alesina je profesorem ekonomie na Harvardské univerzitě a Francesco Giavazzi je profesorem ekonomie na univerzitě Bocconi v Miláně. Jejich emailové adresy jsou: aalesina@harvard.edu a francesco.giavazzi@uni-bocconi.it.

 


Copyright: Project Syndicate, duben 2003. 

Z angličtiny přeložil David Daduč 


